Generelle vilkår
Disse generelle vilkår ("Vilkårene") gælder for anvendelse af VoliTech ApS’ (“Leverandøren”, "vi, "os", "vores") [softwareløsning/indsæt evt. supplerende beskrivelse af løsningen] ("Softwaren") samt tilhørende service-, support og konsulentydelser (samlet "Ydelserne"), afhængig af, hvilke(n) løsning(er) og evt. supplerende ydelser, der måtte være bestilt eller på anden vis aftalt med os ("Aftalen"). Ved at gennemføre bestilling af eller ibrugtage hele eller dele af Ydelserne, accepterer kunden ("Kunden", "du") Vilkårene. Vilkårene gælder også for anvendelse af Softwaren i en evt. gratis prøveperiode eller lignende.

1 Brugsret, abonnement og immaterielle rettigheder
1.1 Brugsret
1.1.1 Kunden erhverver i abonnementsperioden en tidsbegrænset, uoverdragelig og ikke-eksklusiv brugsret til at anvende Softwaren til de formål og med de begrænsninger, der følger af Vilkårene samt evt. andre aftaler, som Kunden har indgået med Leverandøren.
1.1.2 Kundens brugsret omfatter en ret til at tilgå Softwaren for (i) alle Kundens egne medarbejdere, og (ii) Kundens revisorer og vikarer, som ikke er konkurrenter til Leverandøren. Kunden kan desuden opnå ret til at lade medarbejdere i Kundens koncernforbundne eller andre associerede selskaber anvende Softwaren i overensstemmelse med den tildelte brugsret, hvis Kunden sikrer, at sådanne koncernforbundne eller associerede selskaber skriftligt accepterer Vilkårene. Kunden er herudover ikke berettiget til at give tredjemand adgang til Systemet.
1.1.3 Kunden har det fulde ansvar for de brugere, som Kunden giver adgang til Softwaren, herunder at disse brugere benytter Softwaren i overensstemmelse med Vilkårene.
1.1.4 Kunden må ikke foretage reverse engineering, dekompilering eller disassemblering Softwaren, udover hvad der følger af gældende ufravigelig lovgivning.
1.2 Abonnement
1.2.1 Hvis der er knyttet et oprettelsesgebyr til det valgte abonnement, opkræves dette oprettelsesgebyr i umiddelbar forlængelse af oprettelsen
1.2.2 Der opkræves en løbende månedlig abonnementsbetaling fra abonnementets start. Hvis Kunden fx får adgang til Softwaren d. 15. i måneden, opkræves der betaling d. 15. i hver måned. Hvis der aftales ændringer til abonnementet, som medfører en ændring af den månedlige pris, reguleres prisen forholdsmæssigt med virkning fra starten af den næste løbende måned.
1.2.3 Abonnementet forlænges automatisk ved udløbet af den oprindeligt aftalte abonnementsperiode med perioder svarende til den oprindeligt aftalte abonnementsperiode, medmindre Kunden senest [1] måned før udgangen af den sidste måned i den igangværende abonnementsperiode, opsiger aftalen ved at [underrette Leverandøren skriftligt herom pr. e-mail/andet]. Hvis abonnementsperioden løber fra d. 20. til d. 20., skal Kunden således senest opsige abonnementet d. 19. i måneden før udløbet af den igangværende abonnementsperiode, hvis Kunden ikke ønsker, at abonnementet forlænges.
1.3 Immaterielle rettigheder
1.3.1 Leverandøren bevarer alle immaterielle rettigheder til Softwaren, herunder, men ikke begrænset til, hjemmesider og kode design, billeder, animationer, video, lyd, musik, tekst og “applets” inkorporeret i Softwaren, samt enhver dokumentation relateret til Softwaren, og alle kopier af Softwaren ejes af Leverandøren eller dennes relevant underleverandører. Intet i Aftalen eller Vilkårene skal fortolkes som en overdragelse af nogen immaterielle rettigheder til Kunden.
1.3.2 Kunden er ikke berettiget til at kopiere hele eller dele af den dokumentation, som er relateret til Softwaren.
1.3.3 Data som måtte være indtastet af Kunden i Softwaren er Kundens ejendom, og Kunden er således ansvarlig for, at opbevaring og dokumentation af data sker i overensstemmelse med den til enhver tid gældende lovgivning. Leverandøren har dog ret til at anonymisere og herefter benytte data som Leverandøren kommer i besiddelse af som led i udførelsen af Aftalen, fx data som Kunden har indtastet i Softwaren, eller som Leverandøren har modtaget i forbindelse med udførelsen af service-, support- og/eller konsulentopgaver for Kunden, med henblik på at udarbejde statistik over brugen af Softwaren samt teste, udvikle og fejlerette Softwaren. I det omfang, at sådanne data omfatter personoplysninger, gælder desuden vilkårene i pkt. 3 nedenfor.
1.4 Enhver handling i strid med dette punkt 1, herunder eksempelvis uhensigtsmæssig omgang med Softwaren, som muliggør kopiering af Softwaren for tredjemand, anses for væsentlig misligholdelse af Vilkårene, og berettiger Leverandøren til at ophæve Aftalen og bringe Kundens brugsret til Softwaren til ophør med øjeblikkelig virkning.
2 Pris og betalingsbetingelser
2.1 Alle priser er angivet i danske kroner (DKK) ekskl. moms og andre offentlige skatter og afgifter. Prisændringer varsles på samme vis som ændringer af Vilkårene, jf. pkt. 4.1.3.
2.2 Leverandøren fakturerer Kunden forud for hver påbegyndt løbende måned efter oprettelse af abonnementet. Der gælder ikke nogen fortrydelsesret for køb af Ydelserne.
2.3 Tilkøbte konsulenterydelser mv., udover abonnementet, faktureres i umiddelbar forlængelse af indgåelse af en aftale om sådanne tilkøb. Betalingsbetingelserne for konsulentydelser mv. er netto [30] dage efter fakturaen er sendt til Kunden.
2.4 Ved forsinket betaling påløber der renter pr. påbegyndt måned efter fakturaens forfaldsdato i overensstemmelse med renteloven. Leverandøren kan derudover opkræve gebyrer for evt. rykkere, som Leverandøren eller Leverandørens eksterne inkassobureau sender til Kunden, indtil fuld betaling er sket.
3 Behandling af personoplysninger
3.1 Leverandøren indsamler løbende oplysninger om Kundens og brugernes anvendelse af Softwaren. Sådanne data kan også omfatte personoplysninger om brugerne. Dataindsamlingen foretages med henblik på at optimere Softwaren og Leverandørens øvrige services, herunder forbedre funktionaliteten og brugervenligheden af Softwaren. Leverandøren er selv dataansvarlig for enhver behandling af personoplysninger, som finder sted til disse formål.
3.2 Leverandøren optræder som databehandler for Kunden for den behandling af personoplysninger, der finder sted i forbindelse med anvendelsen af Softwaren, i det omfang, Kunden er dataansvarlig eller databehandler for sådanne personoplysninger. Dette indebærer behandling af de personoplysninger, [som transmitteres via Softwaren mellem de systemer, som Softwaren anvendes til at lave integrationer til / indsæt evt. yderligere beskrivelse den behandling af data, der finder sted i Softwaren]. Ved at underskrive eller på anden vis acceptere Vilkårene, accepterer Kunden samtidig Leverandørens databehandleraftale, som regulerer Leverandørens behandling af personoplysninger på vegne af Kunden.
4 Opdateringer, vedligeholdelse og ændringer af Softwaren
4.1 Opdateringer og vedligeholdelse
4.1.1 Leverandøren har til enhver tid ret til at opdatere Softwaren, og enhver opdatering implementeres af Leverandøren, således at Kunden automatisk får adgang til opdateringerne, når disse frigives. Leverandøren har desuden til enhver tid ret til at foretage nødvendig vedligeholdelse af Softwaren.
4.1.2 Opdateringer og vedligeholdelse kan bl.a. indeholde fejlretninger, funktionelle forbedringer, og andre ændringer af Softwaren, og Leverandøren bestemmer selv omfanget og hyppigheden af sådanne opdateringer og vedligehold.
4.1.3 Enhver opdatering eller vedligeholdelse af Softwaren, som kan påvirke Kundens brug af eller adgang til Softwaren, vil blive varslet overfor Kunden indenfor rimelig tid (medmindre dette ikke er muligt, fordi vedligeholdelsen skal ske straks af sikkerhedsmæssige årsager), og Leverandøren tilstræber at foretage sådan vedligeholdelse udenfor den normale driftstid.
4.2 Ændringer
4.2.1 Leverandøren har til enhver tid ret til at ændre Vilkårene med 30 dages skriftligt varsel overfor Kunden.
4.2.2 Såfremt en ændring af Vilkårene medfører prisændringer for Kunden eller indebærer, at der fjernes funktionalitet fra Softwaren, er Kunden berettiget til at opsige Aftalen med virkning inden den pågældende ændring træder i kraft.
4.2.3 Kunden kan altid tilgå de til enhver tid gældende Vilkår på Leverandørens hjemmeside
5 Konkurrerende virksomhed
5.1 Ved køb af Ydelserne hos Leverandøren indestår Kunden for, at Kunden ikke er i konkurrence med Leverandøren, eller direkte eller indirekte arbejder for virksomheder, der er i konkurrence med Leverandøren. Ved konkurrence forstås i denne sammenhæng, at Kunden arbejder i eller er ejer af eller koncernforbundet med en virksomhed, som sælger it-systemer, der understøtter timeregistrering og andet bogholderi.
6 Krav til Kunden og Kundens it-miljø
6.1 Det er en forudsætning for Kundens brug af Softwaren, at Kunden har adgang til internettet og benytter en opdateret version af en af Leverandøren supporteret webbrowser eller andet relevant udstyr eller applikation, som er nødvendig for at kunne tilgå Softwaren. Kunden kan til enhver tid (herunder også forud for Aftalens indgåelse) anmode Leverandøren om information om, hvilke specifikke webbrowsere og applikationer, Leverandøren understøtter.
6.2 Kunden skal straks meddele Leverandøren, hvis Kunden konstaterer eller mistænker eventuelle fejl i Softwaren.
7 SLA
7.1 Tilgængelighed: Leverandøren sikrer, at Softwaren opretholder en tilgængelighed på 95%. Tilgængeligheden beregnes som den procentvise del af tiden, hvor Softwaren er tilgængelighed 24 timer i døgnet, 365 dage om året, minus nedetid pga. vedligeholdelse, jf. pkt. 4.1.3.
7.2 Support: Leverandøren er tilgængelig for support mv. indenfor almindelig kontortid, hvorved forstås tidsrummet mellem kl. 08:00 og 16:00 på alle hverdage. For henvendelser, der ikke sker via telefon, og som sker på anden vis som til enhver tid anvist af Leverandøren, sikrer Leverandøren en svartid på maksimalt 24 timer.
8 Overdragelse
8.1 Leverandøren kan overdrage sine rettigheder og/eller forpligtelser iht. Aftalen til tredjemand uden forudgående godkendelse fra Kunden.
8.2 Kunden kan ikke uden forudgående godkendelse fra Leverandøren, overdrager sine rettigheder og/eller forpligtelser iht. Aftalen til tredjemand. Kunden må desuden ikke sælge, udleje eller lease retten til at anvende Softwaren, udover hvad der specifikt følger af brugsretten i pkt. 1.1
9 Kundens misligholdelse
9.1 Hvis Kunden væsentligt misligholder Aftalen (herunder Vilkårene), er Leverandøren berettiget til at ophæve Aftalen og bringe brugsretten til Softwaren til ophør med øjeblikkelig virkning, uanset evt. aftalte opsigelsesfrister mv. Det anses bl.a. som en væsentlig misligholdelse af Aftalen, hvis Kunden (i) ikke senest [14] dage efter skriftligt påkrav betaler en forfalden faktura, (ii) erklæres konkurs, går i betalingsstandsning eller på anden vis indleder likvidation/opløsning mv., eller (iii) anvender Softwaren på en måde, der er skadelig for Leverandøren eller Leverandørens øvrige kunder.
10 Ansvar og ansvarsbegrænsninger
10.1 Softwaren er en standardløsning, og Kunden gives adgang til Softwaren, som det er og forefindes (as is) på tidspunktet for Aftalens indgåelse. Kunden er selv ansvarlig for, at Softwaren of de evt. tilkøbte supplerende ydelser opfylder Kundens behov.
10.2 Leverandøren yder ikke uden særskilt skriftlig aftale nogen rådgivning, eller giver nogen tilsikring, vedrørende Softwaren, og Kundens brug sker således på Kundens eget ansvar og for egen risiko
10.3 Leverandøren er ikke ansvarlig for fejl i Softwaren, som opstår som følge af misbrug eller fejlagtig brug af Softwaren, eller hvis sådanne fejl opstår som følge af Kundens anvendelsen af Softwaren i strid med, hvad der er aftalt eller forudsat
10.4 Leverandøren er under ingen omstændigheder ansvarlig for indirekte tab eller følgeskader, herunder, men ikke begrænset til, tab af fortjeneste eller forventet fortjeneste, tab af data, beskadigelse af registreringer eller data, eller nogen anden form for indirekte tab eller følgeskader, samt omkostninger til intern arbejdstid og omkostninger til tredjemand/dækningskøb, der ikke på forhånd er godkendt af Leverandøren.
10.5 Leverandøren fraskriver sig – i videst muligt omfang tilladt efter ufravigelig gældende lovgivning – ethvert produktansvar, der måtte opstå som følge af anvendelsen af Softwaren.
10.6 Leverandørens samlede erstatningsansvar under hele Aftalen, er begrænset til et beløb svarende til Kundens samlede betaling for abonnement de sidste 12 måneder forud for den skadeforvoldende hændelse, som har givet anledning til, at kravet rejses.
10.7 Erstatningskrav, som ikke er fremsat senest 12 måneder efter tidspunktet for den skadeforvoldende hændelse, anses for bortfaldet.
11 Force majeure
11.1 Ingen af parterne er ansvarlige for skade mv., som er en direkte eller indirekte følge af, at parten forsinkes eller forhindres i at opfylde sine forpligtelser iht. Aftalen på grund af en opstået force majeure-begivenhed, hvorved forstås en begivenhed, som er uden for den pågældende parts rimelige kontrol, herunder, men ikke begrænset til, krig og andre uroligheder, naturkatastrofer, strejker, lockout, ildebrand, skade på produktinventar, import- og eksport-reguleringer, strømafbrydelser, cyberangreb (som ikke kunne være forhindret ved implementering af sædvanlige foranstaltninger), aktivitetsophør eller manglende forbindelse hos internetoperatør mv.
12 Underleverandører
12.1 Leverandøren er berettiget til at benytte underleverandører i forbindelse med levering af Ydelserne. Hvis der gælder særlige vilkår for Kundens brug af dele af Ydelserne, som leveres af en underleverandør, vil Leverandøren gøre Kunden bekendt med sådanne særlige vilkår forud for indgåelsen af aftale om sådanne ydelser.
13 Fortrolighed og sikkerhed
13.1 Parterne skal iagttage sædvanlig fortrolighed for så vidt angår al information, som ikke er alment kendt.
13.2 Leverandøren iagttager fortrolighed med hensyn til Kundens data, og er ikke berettiget til at videregive Kundens data til tredjemand, udover sådanne informationer, som skal videregives for, at Softwarens funktioner kan tilsikres, eller Ydelserne i øvrigt kan leveres i overensstemmelse med Aftalen.
13.3 Udover hvor dette følger eksplicit af Aftalen, må Kunden ikke fremvise Softwaren eller videregive informationer herom, som er erhvervet som led i parternes samarbejde eller i strid med Aftalen, til tredjepart. Dette gælder ligeledes efter Aftalens ophør.
13.4 Leverandøren har anlagt softwaren med høj sikkerhed og en stor grad af forsvarlighed, herunder for at forebygge, at uvedkommende får adgang til Kundens data. Leverandøren har i øvrigt implementeret de sikkerhedsforanstaltninger, der følger af Leverandørens databehandleraftale, som udgør en del af Aftalen.
14 Lovvalg og tvister
14.1 Aftalen er underlagt og skal fortolkes i overensstemmelse med dansk ret. Der skal dog ses bort fra dansk rets internationale privatretlige regler.
14.2 Enhver tvist, herunder tvister om eksistens eller gyldighed af hele eller dele af Aftalen, skal indbringes for de danske domstole.